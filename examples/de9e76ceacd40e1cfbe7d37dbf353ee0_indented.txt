# Llei 24/2014: Regulació de les plaques de matrícula personalitzada de vehicles a Andorra.

      Llei 24/2014, del 30 d’octubre, de plaques de matrícula personalitzada de vehicles

      Atès que el Consell General en la seva sessió del dia 30 d’octubre del 2014 ha aprovat la següent: llei 24/2014, del 30 d’octubre, de plaques de matrícula personalitzada de vehicles

      Exposició de motius

            Les plaques de matrícula en els vehicles tenen la funció d’identificar i individualitzar cada vehicle respecte als altres, amb una representació que acostuma a ser una combinació de caràcters alfanumèrics
                  Però alhora, la multiplicitat de formats, colors, símbols i anagrames ha fet que les plaques de matrícula siguin també una identificació del país emissor i una forma d’exportar la marca del país quan els vehicles circulen a l’estranger
                  La placa de matrícula és, doncs, un símbol propi dels estats sobirans.

            A Andorra, les matrícules han evolucionat d’acord amb la imatge que des de l’Administració s’ha volgut donar a aquest identificatiu, i també per adaptar-se a l’evolució del parc automobilístic del país, que té una ràtio que s’apropa a un vehicle per habitant.

            L’Ordinació del Consell General del 13 de maig de 1929 obligava a declarar tots els vehicles matriculats i per matricular
                  Al llarg d’aquests 85 anys, les plaques de matrícula han evolucionat en la forma i en el fons
                  Actualment, a banda de la placa de matrícula ordinària existeixen altres models de placa de matrícula en funció de les característiques i de l’ús dels vehicles, com les matrícules de ciclomotors, les temporals, les de vehicles de museus, les matrícules del cos diplomàtic, de caps de missió diplomàtica, d’administratius i de tècnics d’ambaixades i cos consular, les matrícules de “PROVA”, les de motos de neu, les de vehicles especials i les de ginys mecànics.

            Fora de les nostres fronteres, cada país ha confeccionat els seus propis models de matrícula i la seva codificació
                  La Unió Europea ha homogeneïtzat les seves matrícules ordinàries, si bé existeixen en alguns països matrícules amb un grau de personalització més o menys elevat, com per exemple al Regne Unit i recentment a Bèlgica
                  Més enllà d’Europa, altres països com els Estats Units, Canadà o els Emirats Àrabs Units són també coneguts per aquesta pràctica.

            Així doncs, la matrícula personalitzada és una forma diferent d’identificació del país, però també és una eina de recaptació, ateses les taxes derivades de la seva adquisició.

            L’objecte de la Llei és regular l’adquisició de plaques de matrícula personalitzada per crear un nou servei públic que doni satisfacció a una demanda determinada de la societat.

            La personalització consisteix en poder escollir les lletres i les xifres que componen la combinació de la matrícula, amb un mínim de dos caràcters i fins a un màxim de cinc, d’acord amb unes regles establertes i mantenint el disseny de la matrícula ordinària.

            Amb l’adquisició d’una matrícula personalitzada, amb reserva prèvia i autorització del Govern, es confereix al seu titular la possibilitat de mantenir la propietat d’aquesta matrícula sense poder, però, comercialitzar-hi, vendre-la, cedir-la o donar-la, i havent-la de retornar en cas de baixa
                  El procediment de reserva previst és senzill i àgil, i els terminis de reserva i atribució de la matrícula personalitzada s’acoten a un mes per tràmit.

            A més, tenint en compte que la reserva i l’atribució d’una matrícula personalitzada són un servei públic, la Llei regula les taxes per a la reserva, l’atribució i la tinença anual d’aquesta
                  Les taxes previstes comptabilitzen uns imports per fer accessibles algunes formes de personalització amb un interès limitat al seu sol·licitant i alhora preveuen un tractament exclusiu en el preu de certes matrícules que puguin tenir un interès i un atractiu elevat en general.

            La Llei s’estructura en vuit capítols, 39 articles, dos disposicions addicionals i dos disposicions finals.

            El capítol primer estableix les disposicions generals de la Llei, com ara el seu objecte, defineix els sol·licitants i els tipus de vehicles que poden circular amb matrícules personalitzades, i tracta sobre la competència per atorgar les reserves i les atribucions de les plaques de matrícula personalitzada, entre altres disposicions.

            El capítol segon fixa les característiques de les plaques de matrícula personalitzada i les condicions que han de complir, prohibeix totes les mencions corresponents a signes d’Estat i limita certes combinacions que puguin referir-se a termes o expressions contraris a la llei i l’ordre públic per tal que no puguin afectar la dignitat de les persones i la bona imatge del país.

            El capítol tercer fixa els tràmits corresponents al procediment per a la reserva, l’atribució, la baixa o l’afectació a un altre vehicle de la matrícula personalitzada, així com el procediment a seguir en cas de canvi de propietari d’un vehicle amb placa personalitzada
                  A aquest efecte, la Llei estableix l’obligació del titular d’una placa de matrícula personalitzada de retornar la placa de matrícula ordinària a l’Automòbil Club d’Andorra si el vehicle es troba en circulació.

            El capítol quart fixa el procediment sancionador, establint les infraccions i les sancions corresponents.

            En aquesta Llei es determina la necessitat d’establir un marc tributari que gravi els diferents serveis prestats per l’Administració a l’obligat tributari que sol·liciti la reserva o l’atribució d’una placa de matrícula personalitzada, així com la tinença anual
                  Per aquest motiu, en els capítols cinquè, sisè i setè es fixa el marc legal d’àmbit tributari que regula les taxes que resulten aplicables en el procés de reserva, d’atribució i tinença de plaques de matrícula personalitzada
                  Es crea la taxa de reserva de placa de matrícula personalitzada, la taxa d’atribució de placa de matrícula personalitzada i la taxa de tinença anual de placa de matrícula personalitzada, respectivament.

            El capítol vuitè estableix disposicions comunes aplicables a les taxes resultants d’aquesta Llei.

            La disposició addicional primera preveu l’actualització de les taxes i la quantia de les sancions mitjançant la Llei del pressupost general.

            La disposició addicional segona modifica l’article 145.7 de la Llei del Codi de la circulació que, fins ara, establia una total prohibició de trasllat de plaques de matrícula entre vehicles, per evitar una contradicció amb les disposicions d’aquesta Llei.

            La disposició final primera preveu el desplegament normatiu de la Llei.

            I finalment, la disposició final segona en fixa l’entrada en vigor.

      Capítol primer Disposicions generals

            Article 1

                  Objecte

                        Aquesta Llei té per objecte definir els criteris generals i les condicions per sol·licitar i obtenir una placa de matrícula personalitzada, així com regular el marc tributari corresponent.

            Article 2

                  Sol·licitants

                        Poden sol·licitar la reserva i l’atribució d’una placa de matrícula personalitzada:
                              a) Les persones físiques legalment residents a Andorra
                              b) Les societats de dret andorrà
                              c) Les entitats sense ànim de lucre legalment establertes a Andorra i inscrites als registres corresponents.

            Article 3

                  Vehicles que poden circular amb placa de matrícula personalitzada
                        1\ Poden circular amb placa de matrícula personalitzada els vehicles que poden ser matriculats amb placa de matrícula ordinària i que estiguin inclosos en les categories següents:
                              a) Categoria “L” o la que correspongui a vehicles de motor de dos o tres rodes, bessones o no, i quadricicles, destinats a circular per carretera, amb excepció dels de la categoria “L1” (ciclomotors)
                              b) Categoria “M” o la que correspongui a vehicles de motor amb un mínim de quatre rodes destinats al transport de persones
                              c) Categoria “N” o la que correspongui a vehicles de motor destinats al transport de mercaderies i que tinguin almenys quatre rodes
                              d) Categoria “O” o la que correspongui a remolcs i semiremolcs
                        2\ No poden circular amb placa de matrícula personalitzada els vehicles del tipus especificat a l’apartat primer, que siguin afectats al cos diplomàtic o consular, als administratius i tècnics d’ambaixades, els vehicles amb matrícula temporal, els vehicles en proves, els vehicles especials, les motos de neu, els ginys mecànics o els vehicles de museu.

            Article 4

                  Utilització de la placa de matrícula personalitzada
                        1\ La placa de matrícula personalitzada s’atribueix al sol·licitant que compleix els requisits d’aquesta Llei
                              La placa s’ha de col·locar obligatòriament en el vehicle autoritzat a portar-la, que ha d’estar donat d’alta al Registre de Vehicles del Govern amb una matrícula ordinària atribuïda
                        2\ En el moment en què el Govern, a través del ministeri competent en matèria de transport (d’ara en endavant, “ministeri competent”), autoritza l’atribució d’una placa de matrícula personalitzada a un sol·licitant, aquest sol·licitant està obligat a portar-la en el vehicle
                        3\ L’emplaçament de la placa de matricula personalitzada en el vehicle s’adequa al previst en el Codi de la circulació i en la reglamentació vigent.

            Article 5

                  Competència

                        El Govern, a través del ministeri competent, atorga les reserves i les atribucions de les matrícules personalitzades.

            Article 6

                  Criteris de concessió de la matrícula personalitzada
                        1\ La reserva i l’atribució d’una matrícula personalitzada es regeixen per la valoració dels requisits establerts en aquesta Llei, segons l’ordre d’entrada de les sol·licituds
                        2\ El nombre màxim de reserves simultànies per sol·licitant, ja siguin vigents o en tràmits, és de tres
                        3\ La reserva i l’atribució d’una matrícula personalitzada tenen sempre caràcter personal i intransferible
                              Està prohibida qualsevol comercialització, donació, venda o cessió de matrícula personalitzada
                              Únicament s’exceptua la transmissió de la matrícula per successió.

      Capítol segon Característiques de la matrícula personalitzada

            Article 7

                  Requisits
                        1\ La matrícula personalitzada ha de complir els requisits següents:
                              a) Només s’accepten combinacions que continguin únicament lletres o lletres i xifres, sense barrejar i en aquest ordre
                              b) Les lletres han de ser de l’alfabet català, en majúscules i sense accents
                              c) Les xifres han de ser aràbigues, del 0 al 9
                              d) No s’accepten combinacions que coincideixin o puguin coincidir amb la numeració de les matrícules ordinàries
                              e) No s’accepten combinacions que dificultin diferenciar entre les lletres i les xifres o que prestin confusió entre elles
                              f) No s’accepten combinacions que continguin la menció “AND” i altres pròpies de l’Estat o dels poders públics andorrans
                              g) La matrícula ha de tenir un mínim de 2 caràcters i un màxim de 5 caràcters
                              h) La matrícula de 5 caràcters ha de tenir un mínim de 2 lletres
                              i) La matrícula no pot tenir únicament les combinacions de les lletres, “MT”, “CD”, “CMD”, “A”, “CC”, seguides de xifres o la paraula “PROVA”
                              j) No s’accepten combinacions reservades o atribuïdes prèviament
                        2\ Les altres característiques de la placa, fons, color, aplicació d’imatges, llegendes o d’altres no especificades en aquesta Llei són les previstes en la normativa vigent.

            Article 8

                  Combinacions
                        1\ El ministeri competent denega qualsevol combinació que consideri contrària a la llei, a la moral i a l’ordre públic, així com tota combinació que consideri que pot induir el públic a error
                        2\ El ministeri competent denega qualsevol combinació que sigui idèntica a una marca registrada a Andorra
                        3\ No és aplicable l’apartat 2 quan la sol·licitud de reserva es fa a instància o amb autorització del titular de la marca registrada a Andorra.

      Capítol tercer Procediment per a la reserva, atribució, baixa o afectació a un altre vehicle de la matrícula personalitzada

            Article 9

                  Reserva
                        1\ La persona que vulgui reservar una matrícula ha de presentar al Servei de Tràmits del Govern la sol·licitud de reserva de placa de matrícula personalitzada, amb el model oficial, i pagar la taxa de reserva de placa de matrícula personalitzada, d’acord amb l’exposat en el capítol cinquè
                        2\ El ministeri competent resol la sol·licitud de reserva de placa de matrícula personalitzada en el termini d’un mes
                              En cas contrari, la sol·licitud s’entén denegada.

            Article 10

                  Atribució
                        1\ Un cop resolta favorablement la sol·licitud de la reserva, el sol·licitant disposa d’un termini màxim de dos mesos a comptar de la data de la resolució per sol·licitar l’atribució de la placa
                        2\ Transcorregut el termini de dos mesos sense que s’hagi sol·licitat l’atribució, la reserva s’entén caducada
                        3\ Per sol·licitar l’atribució, el sol·licitant ha de presentar al Servei de Tràmits del Govern la sol·licitud d’atribució de placa de matrícula personalitzada, amb el model oficial
                        4\ El ministeri competent resol la sol·licitud d’atribució de placa de matrícula personalitzada en el termini d’un mes
                              En cas contrari, la sol·licitud s’entén denegada
                        5\ En cas de resolució favorable, el sol·licitant paga al Servei de Tràmits del Govern la taxa d’atribució de placa de matrícula personalitzada en el moment de recollir-la, d’acord amb l’exposat en el capítol sisè
                        6\ El ministeri competent emet el certificat de matriculació del vehicle quan es tracta d’un vehicle de nova matriculació
                              Per a un vehicle en circulació, el titular de la matrícula personalitzada ha de presentar al Servei de Tràmits del Govern la sol·licitud de modificació del certificat de matriculació
                              En el certificat de matriculació ha de constar la matrícula personalitzada atribuïda
                              També ha de constar la menció “Vehicle autoritzat a circular amb matrícula personalitzada” i la menció “Matrícula ordinària: -núm de matrícula ordinària-” que correspon al vehicle
                        7\ Transcorregut un termini màxim de tres mesos, a comptar de la data de resolució d’atribució favorable, sense que s’hagi fet efectiva l’atribució, afectant la matrícula personalitzada a un vehicle concret, la resolució d’atribució favorable s’entén caducada i la matrícula personalitzada queda disponible per ser reservada
                        8\ El sol·licitant presenta el certificat de matriculació del vehicle a l’Automòbil Club d’Andorra, que li lliura les plaques personalitzades després del pagament del preu públic corresponent
                        9\ Les plaques personalitzades s’han de col·locar físicament en el vehicle
                        10\ El propietari d’un vehicle amb matrícula ordinària autoritzat a portar una matrícula personalitzada ha de lliurar a l’Automòbil Club d’Andorra les plaques ordinàries en el mateix moment en què li siguin lliurades les plaques personalitzades.

            Article 11

                  Baixa
                        1\ El titular d’una matrícula personalitzada pot donar-la de baixa
                              Per sol·licitar la baixa, el titular ha de presentar al Servei de Tràmits del Govern la sol·licitud de baixa de placa de matrícula personalitzada, amb el model oficial
                              En el mateix acte, el titular també ha de presentar la sol·licitud de modificació del certificat de matriculació
                        2\ El propietari del vehicle ha de lliurar a l’Automòbil Club d’Andorra les plaques personalitzades en el mateix moment en què li siguin lliurades les plaques ordinàries que li corresponen, després de pagar el preu públic corresponent
                        3\ Aquesta matrícula personalitzada queda disponible per ser reservada.

            Article 12

                  Afectació a un altre vehicle
                        1\ El titular d’una matrícula personalitzada afectada a un vehicle pot sol·licitar l’afectació a un altre vehicle de la seva propietat que compleixi els requisits previstos a l’article 3
                              Per sol·licitar aquest canvi, el titular ha de presentar al Servei de Tràmits del Govern la sol·licitud de canvi d’afectació de placa de matrícula personalitzada, amb el model oficial
                              En el mateix acte, el titular també ha de presentar les sol·licituds de modificació dels certificats de matriculació dels dos vehicles
                        2\ El propietari dels vehicles presenta els certificats de matriculació a l’Automòbil Club d’Andorra, que li lliura les plaques ordinàries del vehicle que perd les plaques personalitzades i recupera les plaques ordinàries del vehicle que rep les plaques personalitzades, després que hagi pagat el preu públic corresponent.

            Article 13

                  Canvi de propietari o baixa del vehicle amb matrícula personalitzada
                        1\ Prèviament a fer un canvi de propietari o donar de baixa del Registre de Vehicles del Govern un vehicle amb matrícula personalitzada, salvat en els casos de transmissió per successió regulats per l’article 6.3, el titular de la matrícula personalitzada ha d’afectar-la a un altre vehicle de la seva propietat o donar-la de baixa, segons el previst als articles 12 i 11 respectivament
                        2\ No obstant l’indicat en l’apartat anterior, si el titular de la matrícula personalitzada no té cap altre vehicle de la seva propietat, disposa d’un termini màxim de tres mesos a comptar de la data de retirada de la placa personalitzada del vehicle per sol·licitar l’atribució d’aquesta a un altre vehicle de la seva propietat
                              En aquest cas, el titular de la matrícula personalitzada ha de lliurar a l’Automòbil Club d’Andorra les plaques de matrícula personalitzades
                        3\ Transcorregut el termini de tres mesos sense que s’hagi fet efectiva l’atribució de la matrícula personalitzada a un altre vehicle, la matrícula personalitzada s’entén donada de baixa i queda disponible per ser reservada.

      Capítol quart Infraccions i sancions

            Article 14

                  Responsables
                        1\ Són responsables de les infraccions les persones físiques o jurídiques que realitzen les accions o les omissions tipificades com a infraccions
                        2\ En cas de no coincidir el titular de la matrícula personalitzada amb el responsable de la infracció, ambdós responen sempre de manera solidària de la infracció comesa.

            Article 15

                  Infraccions

                        Són infraccions:
                              a) Incomplir qualsevol de les disposicions contingudes en aquesta Llei o la normativa que la desenvolupa
                              b) No circular amb les plaques de matrícula personalitzada col·locades físicament en el vehicle afectat, una vegada aquestes plaques hagin estat lliurades al seu titular
                              c) Circular amb les plaques de matrícula personalitzada col·locades en un altre vehicle que l’autoritzat a aquest efecte
                              d) Comercialitzar, donar, vendre o cedir una matrícula personalitzada.

            Article 16

                  Sancions administratives

                        Les infraccions assenyalades a l’article anterior se sancionen de forma alternativa o cumulativa amb:
                              a) Revocació de la reserva i/o de l’atribució de la placa de matrícula personalitzada
                              b) Prohibició de formalitzar una reserva i/o atribució de placa de matrícula personalitzada durant un termini de fins a tres anys
                              c) Multa de fins a 10.000 euros.

            Article 17

                  Criteris de les sancions
                        1\ La sanció s’imposa, dins dels límits establerts en l’article anterior, d’acord amb els criteris següents:
                              a) La intencionalitat de l’infractor
                              b) Els perjudicis produïts directament a tercers i a l’Administració
                              c) La reincidència o la reiteració en la comissió d’una infracció
                        2\ Per determinar la gradació de les sancions, s’ha de tenir en compte el principi de proporcionalitat entre la infracció comesa i la quantia, i els efectes de la sanció.

            Article 18

                  Expedient sancionador
                        1\ El ministeri competent incoa l’expedient sancionador d’acord amb el que disposen el Codi de l’Administració i la regulació vigent en matèria de procediment sancionador
                        2\ La resolució de l’expedient sancionador es pot recórrer d’acord amb el que disposa el Codi de l’Administració.

      Capítol cinquè Taxa de reserva de placa de matrícula personalitzada

            Article 19

                  Naturalesa jurídica i fet generador
                        1\ Es crea la taxa de reserva de placa de matrícula personalitzada
                        2\ La taxa de reserva de placa de matrícula personalitzada grava l’exercici del dret de reserva de matrícula personalitzada
                        3\ Constitueix el fet generador d’aquesta taxa l’acció de reservar una placa de matrícula personalitzada susceptible de ser donada d’alta en el Registre de Vehicles del Govern.

            Article 20

                  Obligats tributaris

                        Són obligats tributaris d’aquesta taxa els sol·licitants definits a l’article 2 que realitzen el fet generador de la mateixa taxa.

            Article 21

                  Quota tributària

                        La quota tributària de la taxa de reserva de placa de matrícula personalitzada és un import fix de 40,74 euros.

            Article 22

                  Meritació i pagament
                        1\ La taxa es merita en el moment de la formalització de la sol·licitud de reserva al Servei de Tràmits del Govern
                        2\ El pagament de la taxa s’ha de fer efectiu en el moment de la formalització de la sol·licitud al Servei de Tràmits del Govern, que lliura la liquidació corresponent.

      Capítol sisè Taxa d’atribució de placa de matrícula personalitzada

            Article 23

                  Naturalesa jurídica i fet generador
                        1\ Es crea la taxa d’atribució de placa de matrícula personalitzada
                        2\ La taxa d’atribució de placa de matrícula personalitzada grava l’atribució de placa de matrícula personalitzada
                        3\ Constitueix el fet generador d’aquesta taxa l’atribució al sol·licitant d’una placa de matrícula personalitzada i l’afectació d’aquesta placa a un vehicle.

            Article 24

                  Exempcions
                        1\ Quan el titular d’una matrícula personalitzada afectada a un vehicle sol·licita l’afectació a un altre vehicle de la seva propietat, el titular queda exempt del pagament d’aquesta taxa
                        2\ Està exempt d’aquesta taxa el titular d’una placa de matrícula personalitzada que la rep per transmissió per successió, segons el que disposa l’article 6.3
                        3\ No està exempt d’aquesta taxa el titular d’una placa de matrícula personalitzada que, després de donar-la de baixa, en torni a sol·licitar la reserva i l’atribució.

            Article 25

                  Obligats tributaris

                        Són obligats tributaris d’aquesta taxa els sol·licitants definits a l’article 2 que realitzen el fet generador de la mateixa taxa.

            Article 26

                  Quota tributària

                        La quota tributària d’aquesta taxa es determina segons els criteris següents:

                            [📋Table 1 PLACEHOLDER around here]

            Article 27

                  Meritació i pagament
                        1\ La taxa es merita en el moment que el ministeri competent emet la resolució favorable d’atribució
                        2\ El pagament de la taxa s’ha de fer efectiu en el moment de recollir la resolució favorable d’atribució al Servei de Tràmits del Govern, que lliura la liquidació corresponent.

      Capítol setè Taxa de tinença anual de placa de matrícula personalitzada

            Article 28

                  Naturalesa jurídica i fet generador
                        1\ Es crea la taxa de tinença anual de placa de matrícula personalitzada
                        2\ La taxa de tinença anual de placa de matrícula personalitzada grava la tinença anual de placa de matrícula personalitzada
                        3\ Constitueix el fet generador d’aquesta taxa la tinença anual d’una placa de matrícula personalitzada atribuïda.

            Article 29

                  Obligats tributaris

                        Són obligats tributaris d’aquesta taxa els sol·licitants definits a l’article 2, així com els titulars que han rebut la matrícula personalitzada per transmissió per successió, segons el que disposa l’article 6.3, que realitzen el fet generador de la mateixa taxa.

            Article 30

                  Quota tributària

                        La quota tributària corresponent a la taxa de tinença anual de placa de matrícula personalitzada és un import fix anual de 200 euros.

            Article 31

                  Període impositiu i meritació
                        1\ El període impositiu coincideix amb l’any natural, i pot ser de durada inferior a 12 mesos l’any en què es produeixi l’atribució de la placa de matrícula personalitzada
                        2\ L’import de la quota de la taxa corresponent a un període impositiu de durada inferior a 12 mesos s’ha de prorratejar per dies naturals, fins a completar l’any natural
                        3\ La taxa es merita el primer dia del període impositiu
                        4\ En el supòsit de la transmissió per successió, la taxa es merita el primer dia del període impositiu següent al de la transmissió per successió, amb independència de qui rebi la consideració d’obligat tributari en aquest moment.

            Article 32

                  Pagament i liquidació
                        1\ El pagament d’aquesta taxa s’ha de fer efectiu en el termini de tres mesos des de la meritació de la taxa
                        2\ El Govern, a través del ministeri competent en matèria tributària, procedeix a lliurar les liquidacions corresponents.

            Article 33 Recàrrec per retard

                  Tot pagament efectuat fora dels terminis previstos s’incrementa, en concepte dels recàrrecs que resultin aplicables segons les disposicions previstes a la Llei de bases de l’ordenament tributari.

      Capítol vuitè Disposicions generals i gestió de les taxes

            Article 34

                  Disposicions generals
                        1\ Les disposicions generals previstes en aquest capítol són aplicables a les taxes regulades en aquesta Llei
                        2\ El Govern, a través del ministeri competent en matèria tributària, realitza les funcions de gestió, liquidació, recaptació i inspecció de les taxes regulades en aquesta Llei.

            Article 35

                  Independència de les taxes

                        La meritació, la gestió i el pagament de les taxes previstes en aquesta Llei són independents de la meritació, la gestió i el pagament de les taxes relatives a la matriculació i a la tinença de vehicles.

            Article 36

                  Notificacions

                        L’Administració pot notificar col·lectivament per edicte les liquidacions corresponents a la taxa de tinença anual de placa de matrícula personalitzada a partir del segon període, d’acord amb allò que disposa la Llei de bases de l’ordenament tributari.

            Article 37

                  Recaptació executiva

                        Transcorregut el termini de pagament en període voluntari establert en aquesta Llei, el Govern, a través del ministeri competent en matèria tributària, procedeix a certificar i individualitzar els descoberts existents per ser executats de conformitat amb el que disposa la Llei de bases de l’ordenament tributari.

            Article 38

                  Infraccions

                        La regulació de les infraccions en matèria tributària relatives al contingut dels capítols cinquè, sisè i setè d’aquesta Llei es regeix pel règim d’infraccions i sancions establert en la Llei de bases de l’ordenament tributari.

            Article 39

                  Règim sancionador

                        Les infraccions tributàries relatives al contingut dels capítols cinquè, sisè i setè es tipifiquen i se sancionen d’acord amb el que disposa la Llei de bases de l’ordenament tributari.

      Disposició addicional primera Actualització de les taxes i de la quantia de les sancions

            La Llei del pressupost general pot actualitzar les taxes i la quantia de les sancions fixades en aquesta Llei.

      Disposició addicional segona Modificació de l’article 145.7 del Codi de la circulació, del 10-06-1999

            Es modifica l’article 145.7 del Codi de la circulació, del 10-06-1999, que queda redactat de la manera següent:

                  “145.7 Els vehicles han de portar sempre la mateixa placa de matrícula i està prohibit traslladar plaques de matrícula d’un vehicle a un altre, excepte en els casos previstos en la Llei de plaques de matrícula personalitzada de vehicles i autoritzats pel ministeri competent en matèria de transport.”

      Disposició final primera Mandat normatiu

            El Govern ha d’aprovar les disposicions reglamentàries necessàries per a l’aplicació d’aquesta Llei en el termini màxim d’un mes de la data de la seva publicació al Butlletí Oficial del Principat d’Andorra.

      Disposició final segona Entrada en vigor

            Aquesta Llei entra en vigor al cap d’un mes de ser publicada al Butlletí Oficial del Principat d’Andorra.

      Casa de la Vall, 30 d’octubre del 2014

            Vicenç Mateu Zamora

            Síndic General

      Nosaltres els coprínceps la sancionem i promulguem i n’ordenem la publicació en el Butlletí Oficial del Principat d’Andorra.

            Joan Enric Vives Sicília François Hollande

            Bisbe d’Urgell President de la República Francesa

            Copríncep d’Andorra Copríncep d’Andorra