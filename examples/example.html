<html>

<head>

</head>

<body id="lo26067002">
    <div>
        <p class="Titol-3">Llei 24/2014, del 30 d’octubre, de plaques de matrícula personalitzada de vehicles</p>
        <p class="Body-text">Atès que el Consell General en la seva sessió del dia 30 d’octubre del 2014 ha aprovat la
            següent:</p>
        <p class="Body-text">llei 24/2014, del 30 d’octubre, de plaques de matrícula personalitzada de vehicles</p>
        <p class="Titol-5">Exposició de motius</p>
        <p class="Body-text">Les plaques de matrícula en els vehicles tenen la funció d’identificar i individualitzar
            cada vehicle respecte als altres, amb una representació que acostuma a ser una combinació de caràcters
            alfanumèrics. Però alhora, la multiplicitat de formats, colors, símbols i anagrames ha fet que les plaques
            de matrícula siguin també una identificació del país emissor i una forma d’exportar la marca del país quan
            els vehicles circulen a l’estranger. La placa de matrícula és, doncs, un símbol propi dels estats sobirans.
        </p>
        <p class="Body-text">A Andorra, les matrícules han evolucionat d’acord amb la imatge que des de l’Administració
            s’ha volgut donar a aquest identificatiu, i també per adaptar-se a l’evolució del parc automobilístic del
            país, que té una ràtio que s’apropa a un vehicle per habitant.</p>
        <p class="Body-text">L’Ordinació del Consell General del 13 de maig de 1929 obligava a declarar tots els
            vehicles matriculats i per matricular. Al llarg d’aquests 85 anys, les plaques de matrícula han evolucionat
            en la forma i en el fons. Actualment, a banda de la placa de matrícula ordinària existeixen altres models de
            placa de matrícula en funció de les característiques i de l’ús dels vehicles, com les matrícules de
            ciclomotors, les temporals, les de vehicles de museus, les matrícules del cos diplomàtic, de caps de missió
            diplomàtica, d’administratius i de tècnics d’ambaixades i cos consular, les matrícules de “PROVA”, les de
            motos de neu, les de vehicles especials i les de ginys mecànics.</p>
        <p class="Body-text">Fora de les nostres fronteres, cada país ha confeccionat els seus propis models de
            matrícula i la seva codificació. La Unió Europea ha homogeneïtzat les seves matrícules ordinàries, si bé
            existeixen en alguns països matrícules amb un grau de personalització més o menys elevat, com per exemple al
            Regne Unit i recentment a Bèlgica. Més enllà d’Europa, altres països com els Estats Units, Canadà o els
            Emirats Àrabs Units són també coneguts per aquesta pràctica.</p>
        <p class="Body-text">Així doncs, la matrícula personalitzada és una forma diferent d’identificació del país,
            però també és una eina de recaptació, ateses les taxes derivades de la seva adquisició.</p>
        <p class="Body-text">L’objecte de la Llei és regular l’adquisició de plaques de matrícula personalitzada per
            crear un nou servei públic que doni satisfacció a una demanda determinada de la societat.</p>
        <p class="Body-text">La personalització consisteix en poder escollir les lletres i les xifres que componen la
            combinació de la matrícula, amb un mínim de dos caràcters i fins a un màxim de cinc, d’acord amb unes regles
            establertes i mantenint el disseny de la matrícula ordinària.</p>
        <p class="Body-text">Amb l’adquisició d’una matrícula personalitzada, amb reserva prèvia i autorització del
            Govern, es confereix al seu titular la possibilitat de mantenir la propietat d’aquesta matrícula sense
            poder, però, comercialitzar-hi, vendre-la, cedir-la o donar-la, i havent-la de retornar en cas de baixa. El
            procediment de reserva previst és senzill i àgil, i els terminis de reserva i atribució de la matrícula
            personalitzada s’acoten a un mes per tràmit.</p>
        <p class="Body-text">A més, tenint en compte que la reserva i l’atribució d’una matrícula personalitzada són un
            servei públic, la Llei regula les taxes per a la reserva, l’atribució i la tinença anual d’aquesta. Les
            taxes previstes comptabilitzen uns imports per fer accessibles algunes formes de personalització amb un
            interès limitat al seu sol·licitant i alhora preveuen un tractament exclusiu en el preu de certes matrícules
            que puguin tenir un interès i un atractiu elevat en general.</p>
        <p class="Body-text">La Llei s’estructura en vuit capítols, 39 articles, dos disposicions addicionals i dos
            disposicions finals.</p>
        <p class="Body-text">El capítol primer estableix les disposicions generals de la Llei, com ara el seu objecte,
            defineix els sol·licitants i els tipus de vehicles que poden circular amb matrícules personalitzades, i
            tracta sobre la competència per atorgar les reserves i les atribucions de les plaques de matrícula
            personalitzada, entre altres disposicions.</p>
        <p class="Body-text">El capítol segon fixa les característiques de les plaques de matrícula personalitzada i les
            condicions que han de complir, prohibeix totes les mencions corresponents a signes d’Estat i limita certes
            combinacions que puguin referir-se a termes o expressions contraris a la llei i l’ordre públic per tal que
            no puguin afectar la dignitat de les persones i la bona imatge del país.</p>
        <p class="Body-text">El capítol tercer fixa els tràmits corresponents al procediment per a la reserva,
            l’atribució, la baixa o l’afectació a un altre vehicle de la matrícula personalitzada, així com el
            procediment a seguir en cas de canvi de propietari d’un vehicle amb placa personalitzada. A aquest efecte,
            la Llei estableix l’obligació del titular d’una placa de matrícula personalitzada de retornar la placa de
            matrícula ordinària a l’Automòbil Club d’Andorra si el vehicle es troba en circulació.</p>
        <p class="Body-text">El capítol quart fixa el procediment sancionador, establint les infraccions i les sancions
            corresponents.</p>
        <p class="Body-text">En aquesta Llei es determina la necessitat d’establir un marc tributari que gravi els
            diferents serveis prestats per l’Administració a l’obligat tributari que sol·liciti la reserva o l’atribució
            d’una placa de matrícula personalitzada, així com la tinença anual. Per aquest motiu, en els capítols
            cinquè, sisè i setè es fixa el marc legal d’àmbit tributari que regula les taxes que resulten aplicables en
            el procés de reserva, d’atribució i tinença de plaques de matrícula personalitzada. Es crea la taxa de
            reserva de placa de matrícula personalitzada, la taxa d’atribució de placa de matrícula personalitzada i la
            taxa de tinença anual de placa de matrícula personalitzada, respectivament.</p>
        <p class="Body-text">El capítol vuitè estableix disposicions comunes aplicables a les taxes resultants d’aquesta
            Llei.</p>
        <p class="Body-text">La disposició addicional primera preveu l’actualització de les taxes i la quantia de les
            sancions mitjançant la Llei del pressupost general.</p>
        <p class="Body-text">La disposició addicional segona modifica l’article 145.7 de la Llei del Codi de la
            circulació que, fins ara, establia una total prohibició de trasllat de plaques de matrícula entre vehicles,
            per evitar una contradicció amb les disposicions d’aquesta Llei.</p>
        <p class="Body-text">La disposició final primera preveu el desplegament normatiu de la Llei.</p>
        <p class="Body-text">I finalment, la disposició final segona en fixa l’entrada en vigor.</p>
        <p class="Titol-6">Capítol primer. Disposicions generals</p>
        <p class="Titol-7-8">Article 1</p>
        <p class="Titol-7-8">Objecte</p>
        <p class="Body-text">Aquesta Llei té per objecte definir els criteris generals i les condicions per sol·licitar
            i obtenir una placa de matrícula personalitzada, així com regular el marc tributari corresponent.</p>
        <p class="Titol-7-8">Article 2</p>
        <p class="Titol-7-8">Sol·licitants</p>
        <p class="Body-text">Poden sol·licitar la reserva i l’atribució d’una placa de matrícula personalitzada:</p>
        <p class="Body-text-i">a) Les persones físiques legalment residents a Andorra.</p>
        <p class="Body-text-i">b) Les societats de dret andorrà.</p>
        <p class="Body-text-i">c) Les entitats sense ànim de lucre legalment establertes a Andorra i inscrites als
            registres corresponents.</p>
        <p class="Titol-7-8">Article 3</p>
        <p class="Titol-7-8">Vehicles que poden circular amb placa de matrícula personalitzada</p>
        <p class="Body-text">1. Poden circular amb placa de matrícula personalitzada els vehicles que poden ser
            matriculats amb placa de matrícula ordinària i que estiguin inclosos en les categories següents:</p>
        <p class="Body-text-i">a) Categoria “L” o la que correspongui a vehicles de motor de dos o tres rodes, bessones
            o no, i quadricicles, destinats a circular per carretera, amb excepció dels de la categoria “L1”
            (ciclomotors).</p>
        <p class="Body-text-i">b) Categoria “M” o la que correspongui a vehicles de motor amb un mínim de quatre rodes
            destinats al transport de persones.</p>
        <p class="Body-text-i">c) Categoria “N” o la que correspongui a vehicles de motor destinats al transport de
            mercaderies i que tinguin almenys quatre rodes.</p>
        <p class="Body-text-i">d) Categoria “O” o la que correspongui a remolcs i semiremolcs.</p>
        <p class="Body-text">2. No poden circular amb placa de matrícula personalitzada els vehicles del tipus
            especificat a l’apartat primer, que siguin afectats al cos diplomàtic o consular, als administratius i
            tècnics d’ambaixades, els vehicles amb matrícula temporal, els vehicles en proves, els vehicles especials,
            les motos de neu, els ginys mecànics o els vehicles de museu.</p>
        <p class="Titol-7-8">Article 4</p>
        <p class="Titol-7-8">Utilització de la placa de matrícula personalitzada</p>
        <p class="Body-text">1. La placa de matrícula personalitzada s’atribueix al sol·licitant que compleix els
            requisits d’aquesta Llei. La placa s’ha de col·locar obligatòriament en el vehicle autoritzat a portar-la,
            que ha d’estar donat d’alta al Registre de Vehicles del Govern amb una matrícula ordinària atribuïda.</p>
        <p class="Body-text">2. En el moment en què el Govern, a través del ministeri competent en matèria de transport
            (d’ara en endavant, “ministeri competent”), autoritza l’atribució d’una placa de matrícula personalitzada a
            un sol·licitant, aquest sol·licitant està obligat a portar-la en el vehicle.</p>
        <p class="Body-text">3. L’emplaçament de la placa de matricula personalitzada en el vehicle s’adequa al previst
            en el Codi de la circulació i en la reglamentació vigent.</p>
        <p class="Titol-7-8">Article 5</p>
        <p class="Titol-7-8">Competència</p>
        <p class="Body-text">El Govern, a través del ministeri competent, atorga les reserves i les atribucions de les
            matrícules personalitzades.</p>
        <p class="Titol-7-8">Article 6</p>
        <p class="Titol-7-8">Criteris de concessió de la matrícula personalitzada</p>
        <p class="Body-text">1. La reserva i l’atribució d’una matrícula personalitzada es regeixen per la valoració
            dels requisits establerts en aquesta Llei, segons l’ordre d’entrada de les sol·licituds.</p>
        <p class="Body-text">2. El nombre màxim de reserves simultànies per sol·licitant, ja siguin vigents o en
            tràmits, és de tres.</p>
        <p class="Body-text">3. La reserva i l’atribució d’una matrícula personalitzada tenen sempre caràcter personal i
            intransferible. Està prohibida qualsevol comercialització, donació, venda o cessió de matrícula
            personalitzada. Únicament s’exceptua la transmissió de la matrícula per successió.</p>
        <p class="Titol-6">Capítol segon. Característiques de la matrícula personalitzada</p>
        <p class="Titol-7-8">Article 7</p>
        <p class="Titol-7-8">Requisits</p>
        <p class="Body-text">1. La matrícula personalitzada ha de complir els requisits següents:</p>
        <p class="Body-text-i">a) Només s’accepten combinacions que continguin únicament lletres o lletres i xifres,
            sense barrejar i en aquest ordre.</p>
        <p class="Body-text-i">b) Les lletres han de ser de l’alfabet català, en majúscules i sense accents.</p>
        <p class="Body-text-i">c) Les xifres han de ser aràbigues, del 0 al 9.</p>
        <p class="Body-text-i">d) No s’accepten combinacions que coincideixin o puguin coincidir amb la numeració de les
            matrícules ordinàries.</p>
        <p class="Body-text-i">e) No s’accepten combinacions que dificultin diferenciar entre les lletres i les xifres o
            que prestin confusió entre elles.</p>
        <p class="Body-text-i">f) No s’accepten combinacions que continguin la menció “AND” i altres pròpies de l’Estat
            o dels poders públics andorrans.</p>
        <p class="Body-text-i">g) La matrícula ha de tenir un mínim de 2 caràcters i un màxim de 5 caràcters.</p>
        <p class="Body-text-i">h) La matrícula de 5 caràcters ha de tenir un mínim de 2 lletres.</p>
        <p class="Body-text-i">i) La matrícula no pot tenir únicament les combinacions de les lletres, “MT”, “CD”,
            “CMD”, “A”, “CC”, seguides de xifres o la paraula “PROVA”.</p>
        <p class="Body-text-i">j) No s’accepten combinacions reservades o atribuïdes prèviament.</p>
        <p class="Body-text">2. Les altres característiques de la placa, fons, color, aplicació d’imatges, llegendes o
            d’altres no especificades en aquesta Llei són les previstes en la normativa vigent.</p>
        <p class="Titol-7-8">Article 8</p>
        <p class="Titol-7-8">Combinacions</p>
        <p class="Body-text">1. El ministeri competent denega qualsevol combinació que consideri contrària a la llei, a
            la moral i a l’ordre públic, així com tota combinació que consideri que pot induir el públic a error.</p>
        <p class="Body-text">2. El ministeri competent denega qualsevol combinació que sigui idèntica a una marca
            registrada a Andorra.</p>
        <p class="Body-text">3. No és aplicable l’apartat 2 quan la sol·licitud de reserva es fa a instància o amb
            autorització del titular de la marca registrada a Andorra.</p>
        <p class="Titol-6">Capítol tercer. Procediment per a la reserva, atribució, baixa o afectació a un altre vehicle
            de la matrícula personalitzada</p>
        <p class="Titol-7-8">Article 9</p>
        <p class="Titol-7-8">Reserva</p>
        <p class="Body-text">1. La persona que vulgui reservar una matrícula ha de presentar al Servei de Tràmits del
            Govern la sol·licitud de reserva de placa de matrícula personalitzada, amb el model oficial, i pagar la taxa
            de reserva de placa de matrícula personalitzada, d’acord amb l’exposat en el capítol cinquè.</p>
        <p class="Body-text">2. El ministeri competent resol la sol·licitud de reserva de placa de matrícula
            personalitzada en el termini d’un mes. En cas contrari, la sol·licitud s’entén denegada.</p>
        <p class="Titol-7-8">Article 10</p>
        <p class="Titol-7-8">Atribució</p>
        <p class="Body-text">1. Un cop resolta favorablement la sol·licitud de la reserva, el sol·licitant disposa d’un
            termini màxim de dos mesos a comptar de la data de la resolució per sol·licitar l’atribució de la placa.</p>
        <p class="Body-text">2. Transcorregut el termini de dos mesos sense que s’hagi sol·licitat l’atribució, la
            reserva s’entén caducada.</p>
        <p class="Body-text">3. Per sol·licitar l’atribució, el sol·licitant ha de presentar al Servei de Tràmits del
            Govern la sol·licitud d’atribució de placa de matrícula personalitzada, amb el model oficial.</p>
        <p class="Body-text">4. El ministeri competent resol la sol·licitud d’atribució de placa de matrícula
            personalitzada en el termini d’un mes. En cas contrari, la sol·licitud s’entén denegada.</p>
        <p class="Body-text">5. En cas de resolució favorable, el sol·licitant paga al Servei de Tràmits del Govern la
            taxa d’atribució de placa de matrícula personalitzada en el moment de recollir-la, d’acord amb l’exposat en
            el capítol sisè.</p>
        <p class="Body-text">6. El ministeri competent emet el certificat de matriculació del vehicle quan es tracta
            d’un vehicle de nova matriculació. Per a un vehicle en circulació, el titular de la matrícula personalitzada
            ha de presentar al Servei de Tràmits del Govern la sol·licitud de modificació del certificat de
            matriculació. En el certificat de matriculació ha de constar la matrícula personalitzada atribuïda. També ha
            de constar la menció “Vehicle autoritzat a circular amb matrícula personalitzada” i la menció “Matrícula
            ordinària: -núm. de matrícula ordinària-” que correspon al vehicle.</p>
        <p class="Body-text">7. Transcorregut un termini màxim de tres mesos, a comptar de la data de resolució
            d’atribució favorable, sense que s’hagi fet efectiva l’atribució, afectant la matrícula personalitzada a un
            vehicle concret, la resolució d’atribució favorable s’entén caducada i la matrícula personalitzada queda
            disponible per ser reservada.</p>
        <p class="Body-text">8. El sol·licitant presenta el certificat de matriculació del vehicle a l’Automòbil Club
            d’Andorra, que li lliura les plaques personalitzades després del pagament del preu públic corresponent.</p>
        <p class="Body-text">9. Les plaques personalitzades s’han de col·locar físicament en el vehicle.</p>
        <p class="Body-text">10. El propietari d’un vehicle amb matrícula ordinària autoritzat a portar una matrícula
            personalitzada ha de lliurar a l’Automòbil Club d’Andorra les plaques ordinàries en el mateix moment en què
            li siguin lliurades les plaques personalitzades.</p>
        <p class="Titol-7-8">Article 11</p>
        <p class="Titol-7-8">Baixa</p>
        <p class="Body-text">1. El titular d’una matrícula personalitzada pot donar-la de baixa. Per sol·licitar la
            baixa, el titular ha de presentar al Servei de Tràmits del Govern la sol·licitud de baixa de placa de
            matrícula personalitzada, amb el model oficial. En el mateix acte, el titular també ha de presentar la
            sol·licitud de modificació del certificat de matriculació.</p>
        <p class="Body-text">2. El propietari del vehicle ha de lliurar a l’Automòbil Club d’Andorra les plaques
            personalitzades en el mateix moment en què li siguin lliurades les plaques ordinàries que li corresponen,
            després de pagar el preu públic corresponent.</p>
        <p class="Body-text">3. Aquesta matrícula personalitzada queda disponible per ser reservada.</p>
        <p class="Titol-7-8">Article 12</p>
        <p class="Titol-7-8">Afectació a un altre vehicle</p>
        <p class="Body-text">1. El titular d’una matrícula personalitzada afectada a un vehicle pot sol·licitar
            l’afectació a un altre vehicle de la seva propietat que compleixi els requisits previstos a l’article 3. Per
            sol·licitar aquest canvi, el titular ha de presentar al Servei de Tràmits del Govern la sol·licitud de canvi
            d’afectació de placa de matrícula personalitzada, amb el model oficial. En el mateix acte, el titular també
            ha de presentar les sol·licituds de modificació dels certificats de matriculació dels dos vehicles.</p>
        <p class="Body-text">2. El propietari dels vehicles presenta els certificats de matriculació a l’Automòbil Club
            d’Andorra, que li lliura les plaques ordinàries del vehicle que perd les plaques personalitzades i recupera
            les plaques ordinàries del vehicle que rep les plaques personalitzades, després que hagi pagat el preu
            públic corresponent.</p>
        <p class="Titol-7-8">Article 13</p>
        <p class="Titol-7-8">Canvi de propietari o baixa del vehicle amb matrícula personalitzada</p>
        <p class="Body-text">1. Prèviament a fer un canvi de propietari o donar de baixa del Registre de Vehicles del
            Govern un vehicle amb matrícula personalitzada, salvat en els casos de transmissió per successió regulats
            per l’article 6.3, el titular de la matrícula personalitzada ha d’afectar-la a un altre vehicle de la seva
            propietat o donar-la de baixa, segons el previst als articles 12 i 11 respectivament.</p>
        <p class="Body-text">2. No obstant l’indicat en l’apartat anterior, si el titular de la matrícula personalitzada
            no té cap altre vehicle de la seva propietat, disposa d’un termini màxim de tres mesos a comptar de la data
            de retirada de la placa personalitzada del vehicle per sol·licitar l’atribució d’aquesta a un altre vehicle
            de la seva propietat. En aquest cas, el titular de la matrícula personalitzada ha de lliurar a l’Automòbil
            Club d’Andorra les plaques de matrícula personalitzades.</p>
        <p class="Body-text">3. Transcorregut el termini de tres mesos sense que s’hagi fet efectiva l’atribució de la
            matrícula personalitzada a un altre vehicle, la matrícula personalitzada s’entén donada de baixa i queda
            disponible per ser reservada.</p>
        <p class="Titol-6">Capítol quart. Infraccions i sancions</p>
        <p class="Titol-7-8">Article 14</p>
        <p class="Titol-7-8">Responsables</p>
        <p class="Body-text">1. Són responsables de les infraccions les persones físiques o jurídiques que realitzen les
            accions o les omissions tipificades com a infraccions.</p>
        <p class="Body-text">2. En cas de no coincidir el titular de la matrícula personalitzada amb el responsable de
            la infracció, ambdós responen sempre de manera solidària de la infracció comesa.</p>
        <p class="Titol-7-8">Article 15</p>
        <p class="Titol-7-8">Infraccions</p>
        <p class="Body-text">Són infraccions:</p>
        <p class="Body-text-i">a) Incomplir qualsevol de les disposicions contingudes en aquesta Llei o la normativa que
            la desenvolupa.</p>
        <p class="Body-text-i">b) No circular amb les plaques de matrícula personalitzada col·locades físicament en el
            vehicle afectat, una vegada aquestes plaques hagin estat lliurades al seu titular.</p>
        <p class="Body-text-i">c) Circular amb les plaques de matrícula personalitzada col·locades en un altre vehicle
            que l’autoritzat a aquest efecte.</p>
        <p class="Body-text-i">d) Comercialitzar, donar, vendre o cedir una matrícula personalitzada.</p>
        <p class="Titol-7-8">Article 16</p>
        <p class="Titol-7-8">Sancions administratives</p>
        <p class="Body-text">Les infraccions assenyalades a l’article anterior se sancionen de forma alternativa o
            cumulativa amb:</p>
        <p class="Body-text-i">a) Revocació de la reserva i/o de l’atribució de la placa de matrícula personalitzada.
        </p>
        <p class="Body-text-i">b) Prohibició de formalitzar una reserva i/o atribució de placa de matrícula
            personalitzada durant un termini de fins a tres anys.</p>
        <p class="Body-text-i">c) Multa de fins a 10.000 euros.</p>
        <p class="Titol-7-8">Article 17</p>
        <p class="Titol-7-8">Criteris de les sancions</p>
        <p class="Body-text">1. La sanció s’imposa, dins dels límits establerts en l’article anterior, d’acord amb els
            criteris següents:</p>
        <p class="Body-text-i">a) La intencionalitat de l’infractor.</p>
        <p class="Body-text-i">b) Els perjudicis produïts directament a tercers i a l’Administració.</p>
        <p class="Body-text-i">c) La reincidència o la reiteració en la comissió d’una infracció.</p>
        <p class="Body-text">2. Per determinar la gradació de les sancions, s’ha de tenir en compte el principi de
            proporcionalitat entre la infracció comesa i la quantia, i els efectes de la sanció.</p>
        <p class="Titol-7-8">Article 18</p>
        <p class="Titol-7-8">Expedient sancionador</p>
        <p class="Body-text">1. El ministeri competent incoa l’expedient sancionador d’acord amb el que disposen el Codi
            de l’Administració i la regulació vigent en matèria de procediment sancionador.</p>
        <p class="Body-text">2. La resolució de l’expedient sancionador es pot recórrer d’acord amb el que disposa el
            Codi de l’Administració.</p>
        <p class="Titol-6">Capítol cinquè. Taxa de reserva de placa de matrícula personalitzada</p>
        <p class="Titol-7-8">Article 19</p>
        <p class="Titol-7-8">Naturalesa jurídica i fet generador</p>
        <p class="Body-text">1. Es crea la taxa de reserva de placa de matrícula personalitzada.</p>
        <p class="Body-text">2. La taxa de reserva de placa de matrícula personalitzada grava l’exercici del dret de
            reserva de matrícula personalitzada.</p>
        <p class="Body-text">3. Constitueix el fet generador d’aquesta taxa l’acció de reservar una placa de matrícula
            personalitzada susceptible de ser donada d’alta en el Registre de Vehicles del Govern.</p>
        <p class="Titol-7-8">Article 20</p>
        <p class="Titol-7-8">Obligats tributaris</p>
        <p class="Body-text">Són obligats tributaris d’aquesta taxa els sol·licitants definits a l’article 2 que
            realitzen el fet generador de la mateixa taxa.</p>
        <p class="Titol-7-8">Article 21</p>
        <p class="Titol-7-8">Quota tributària</p>
        <p class="Body-text">La quota tributària de la taxa de reserva de placa de matrícula personalitzada és un import
            fix de 40,74 euros.</p>
        <p class="Titol-7-8">Article 22</p>
        <p class="Titol-7-8">Meritació i pagament</p>
        <p class="Body-text">1. La taxa es merita en el moment de la formalització de la sol·licitud de reserva al
            Servei de Tràmits del Govern.</p>
        <p class="Body-text">2. El pagament de la taxa s’ha de fer efectiu en el moment de la formalització de la
            sol·licitud al Servei de Tràmits del Govern, que lliura la liquidació corresponent.</p>
        <p class="Titol-6">Capítol sisè. Taxa d’atribució de placa de matrícula personalitzada</p>
        <p class="Titol-7-8">Article 23</p>
        <p class="Titol-7-8">Naturalesa jurídica i fet generador</p>
        <p class="Body-text">1. Es crea la taxa d’atribució de placa de matrícula personalitzada.</p>
        <p class="Body-text">2. La taxa d’atribució de placa de matrícula personalitzada grava l’atribució de placa de
            matrícula personalitzada.</p>
        <p class="Body-text">3. Constitueix el fet generador d’aquesta taxa l’atribució al sol·licitant d’una placa de
            matrícula personalitzada i l’afectació d’aquesta placa a un vehicle.</p>
        <p class="Titol-7-8">Article 24</p>
        <p class="Titol-7-8">Exempcions</p>
        <p class="Body-text">1. Quan el titular d’una matrícula personalitzada afectada a un vehicle sol·licita
            l’afectació a un altre vehicle de la seva propietat, el titular queda exempt del pagament d’aquesta taxa.
        </p>
        <p class="Body-text">2. Està exempt d’aquesta taxa el titular d’una placa de matrícula personalitzada que la rep
            per transmissió per successió, segons el que disposa l’article 6.3.</p>
        <p class="Body-text">3. No està exempt d’aquesta taxa el titular d’una placa de matrícula personalitzada que,
            després de donar-la de baixa, en torni a sol·licitar la reserva i l’atribució.</p>
        <p class="Titol-7-8">Article 25</p>
        <p class="Titol-7-8">Obligats tributaris</p>
        <p class="Body-text">Són obligats tributaris d’aquesta taxa els sol·licitants definits a l’article 2 que
            realitzen el fet generador de la mateixa taxa.</p>
        <p class="Titol-7-8">Article 26</p>
        <p class="Titol-7-8">Quota tributària</p>
        <p class="Body-text">La quota tributària d’aquesta taxa es determina segons els criteris següents:</p>
        <table class="Tabla-general" id="table-1">
            <colgroup>
                <col class="Row-Column-1" />
                <col class="Row-Column-2" />
            </colgroup>
            <tbody>
                <tr class="Row-Column-3">
                    <td class="Linea">
                        <p class="Encap-alament">Combinacions</p>
                    </td>
                    <td class="Linea">
                        <p class="Encap-alament">Quota</p>
                    </td>
                </tr>
                <tr class="Row-Column-3">
                    <td class="Linea">
                        <p class="TaulaText">a) 2 lletres i 3 xifres</p>
                    </td>
                    <td class="Linea">
                        <p class="TaulaText---Der">300 euros</p>
                    </td>
                </tr>
                <tr class="Row-Column-3">
                    <td class="Linea">
                        <p class="TaulaText">b) 3 lletres i 2 xifres</p>
                    </td>
                    <td class="Linea">
                        <p class="TaulaText---Der">500 euros</p>
                    </td>
                </tr>
                <tr class="Row-Column-3">
                    <td class="Linea">
                        <p class="TaulaText">c) 4 lletres i 1 xifra</p>
                    </td>
                    <td class="Linea">
                        <p class="TaulaText---Der">1.000 euros</p>
                    </td>
                </tr>
                <tr class="Row-Column-3">
                    <td class="Linea">
                        <p class="TaulaText">d) 5 lletres</p>
                    </td>
                    <td class="Linea">
                        <p class="TaulaText---Der">3.000 euros</p>
                    </td>
                </tr>
                <tr class="Row-Column-3">
                    <td class="Linea">
                        <p class="TaulaText">e) Menys de 5 caràcters</p>
                    </td>
                    <td class="Linea">
                        <p class="TaulaText---Der">6.000 euros</p>
                    </td>
                </tr>
            </tbody>
        </table>
        <p class="Body-text"></p>
        <p class="Titol-7-8">Article 27</p>
        <p class="Titol-7-8">Meritació i pagament</p>
        <p class="Body-text">1. La taxa es merita en el moment que el ministeri competent emet la resolució favorable
            d’atribució.</p>
        <p class="Body-text">2. El pagament de la taxa s’ha de fer efectiu en el moment de recollir la resolució
            favorable d’atribució al Servei de Tràmits del Govern, que lliura la liquidació corresponent.</p>
        <p class="Titol-6">Capítol setè. Taxa de tinença anual de placa de matrícula personalitzada</p>
        <p class="Titol-7-8">Article 28</p>
        <p class="Titol-7-8">Naturalesa jurídica i fet generador</p>
        <p class="Body-text">1. Es crea la taxa de tinença anual de placa de matrícula personalitzada.</p>
        <p class="Body-text">2. La taxa de tinença anual de placa de matrícula personalitzada grava la tinença anual de
            placa de matrícula personalitzada.</p>
        <p class="Body-text">3. Constitueix el fet generador d’aquesta taxa la tinença anual d’una placa de matrícula
            personalitzada atribuïda.</p>
        <p class="Titol-7-8">Article 29</p>
        <p class="Titol-7-8">Obligats tributaris</p>
        <p class="Body-text">Són obligats tributaris d’aquesta taxa els sol·licitants definits a l’article 2, així com
            els titulars que han rebut la matrícula personalitzada per transmissió per successió, segons el que disposa
            l’article 6.3, que realitzen el fet generador de la mateixa taxa.</p>
        <p class="Titol-7-8">Article 30</p>
        <p class="Titol-7-8">Quota tributària</p>
        <p class="Body-text">La quota tributària corresponent a la taxa de tinença anual de placa de matrícula
            personalitzada és un import fix anual de 200 euros.</p>
        <p class="Titol-7-8">Article 31</p>
        <p class="Titol-7-8">Període impositiu i meritació</p>
        <p class="Body-text">1. El període impositiu coincideix amb l’any natural, i pot ser de durada inferior a 12
            mesos l’any en què es produeixi l’atribució de la placa de matrícula personalitzada.</p>
        <p class="Body-text">2. L’import de la quota de la taxa corresponent a un període impositiu de durada inferior a
            12 mesos s’ha de prorratejar per dies naturals, fins a completar l’any natural.</p>
        <p class="Body-text">3. La taxa es merita el primer dia del període impositiu.</p>
        <p class="Body-text">4. En el supòsit de la transmissió per successió, la taxa es merita el primer dia del
            període impositiu següent al de la transmissió per successió, amb independència de qui rebi la consideració
            d’obligat tributari en aquest moment.</p>
        <p class="Titol-7-8">Article 32</p>
        <p class="Titol-7-8">Pagament i liquidació</p>
        <p class="Body-text">1. El pagament d’aquesta taxa s’ha de fer efectiu en el termini de tres mesos des de la
            meritació de la taxa.</p>
        <p class="Body-text">2. El Govern, a través del ministeri competent en matèria tributària, procedeix a lliurar
            les liquidacions corresponents.</p>
        <p class="Titol-7">Article 33. Recàrrec per retard</p>
        <p class="Body-text">Tot pagament efectuat fora dels terminis previstos s’incrementa, en concepte dels recàrrecs
            que resultin aplicables segons les disposicions previstes a la Llei de bases de l’ordenament tributari.</p>
        <p class="Titol-6">Capítol vuitè. Disposicions generals i gestió de les taxes</p>
        <p class="Titol-7-8">Article 34</p>
        <p class="Titol-7-8">Disposicions generals</p>
        <p class="Body-text">1. Les disposicions generals previstes en aquest capítol són aplicables a les taxes
            regulades en aquesta Llei.</p>
        <p class="Body-text">2. El Govern, a través del ministeri competent en matèria tributària, realitza les funcions
            de gestió, liquidació, recaptació i inspecció de les taxes regulades en aquesta Llei.</p>
        <p class="Titol-7-8">Article 35</p>
        <p class="Titol-7-8">Independència de les taxes</p>
        <p class="Body-text">La meritació, la gestió i el pagament de les taxes previstes en aquesta Llei són
            independents de la meritació, la gestió i el pagament de les taxes relatives a la matriculació i a la
            tinença de vehicles.</p>
        <p class="Titol-7-8">Article 36</p>
        <p class="Titol-7-8">Notificacions</p>
        <p class="Body-text">L’Administració pot notificar col·lectivament per edicte les liquidacions corresponents a
            la taxa de tinença anual de placa de matrícula personalitzada a partir del segon període, d’acord amb allò
            que disposa la Llei de bases de l’ordenament tributari.</p>
        <p class="Titol-7-8">Article 37</p>
        <p class="Titol-7-8">Recaptació executiva</p>
        <p class="Body-text">Transcorregut el termini de pagament en període voluntari establert en aquesta Llei, el
            Govern, a través del ministeri competent en matèria tributària, procedeix a certificar i individualitzar els
            descoberts existents per ser executats de conformitat amb el que disposa la Llei de bases de l’ordenament
            tributari.</p>
        <p class="Titol-7-8">Article 38</p>
        <p class="Titol-7-8">Infraccions</p>
        <p class="Body-text">La regulació de les infraccions en matèria tributària relatives al contingut dels capítols
            cinquè, sisè i setè d’aquesta Llei es regeix pel règim d’infraccions i sancions establert en la Llei de
            bases de l’ordenament tributari.</p>
        <p class="Titol-7-8">Article 39</p>
        <p class="Titol-7-8">Règim sancionador</p>
        <p class="Body-text">Les infraccions tributàries relatives al contingut dels capítols cinquè, sisè i setè es
            tipifiquen i se sancionen d’acord amb el que disposa la Llei de bases de l’ordenament tributari.</p>
        <p class="Body-text">Disposició addicional primera. Actualització de les taxes i de la quantia de les sancions
        </p>
        <p class="Body-text">La Llei del pressupost general pot actualitzar les taxes i la quantia de les sancions
            fixades en aquesta Llei.</p>
        <p class="Body-text">Disposició addicional segona. Modificació de l’article 145.7 del Codi de la circulació, del
            10-06-1999</p>
        <p class="Body-text">Es modifica l’article 145.7 del Codi de la circulació, del 10-06-1999, que queda redactat
            de la manera següent:</p>
        <p class="Body-text">“145.7. Els vehicles han de portar sempre la mateixa placa de matrícula i està prohibit
            traslladar plaques de matrícula d’un vehicle a un altre, excepte en els casos previstos en la Llei de
            plaques de matrícula personalitzada de vehicles i autoritzats pel ministeri competent en matèria de
            transport.”</p>
        <p class="Titol-5">Disposició final primera. Mandat normatiu</p>
        <p class="Body-text">El Govern ha d’aprovar les disposicions reglamentàries necessàries per a l’aplicació
            d’aquesta Llei en el termini màxim d’un mes de la data de la seva publicació al Butlletí Oficial del
            Principat d’Andorra.</p>
        <p class="Titol-5">Disposició final segona. Entrada en vigor</p>
        <p class="Body-text">Aquesta Llei entra en vigor al cap d’un mes de ser publicada al Butlletí Oficial del
            Principat d’Andorra.</p>
        <p class="Data">Casa de la Vall, 30 d’octubre del 2014</p>
        <p class="signatura">Vicenç Mateu Zamora</p>
        <p class="signatura">Síndic General</p>
        <p class="Body-text">Nosaltres els coprínceps la sancionem i promulguem i n’ordenem la publicació en el Butlletí
            Oficial del Principat d’Andorra.</p>
        <p class="signatura">Joan Enric Vives Sicília François Hollande</p>
        <p class="signatura">Bisbe d’Urgell President de la República Francesa</p>
        <p class="signatura">Copríncep d’Andorra Copríncep d’Andorra</p>
    </div>
</body>

</html>